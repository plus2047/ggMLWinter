永和九年 歲在癸丑 暮春之初 會於會稽山[陰]之蘭亭 脩稧(禊)事也 羣賢畢至 少長咸集 此地有崇山峻領(嶺) 茂林脩竹 又有清流激湍 [映]帶左右 引以為流觴曲水 列坐其次 雖無絲竹管弦之盛 一觴一詠 亦足以暢敘幽情

是日也 天朗氣清 惠風[和]暢 仰觀宇宙之大 俯察品類之盛 所以遊目騁懷 足以極視聽之娛 信可樂也

夫人之相與 俯仰一世 或取諸[懷]抱 悟言一室之內 或因寄所託 放浪形骸之外 雖趣(取/趨)舍萬殊 靜躁不同 當其欣於所遇 蹔得於己 怏然自足 不知老之將至 及其所之既倦 情隨事遷 感慨係之矣 向之所欣 [俯]仰之間 已為陳跡 猶不能不以之興[懷] 況脩短隨化 終期於盡 古人云 死生亦大矣 豈不痛哉

每攬(覽)昔人興感之由 若合一契 未嘗不臨文嗟悼 不能喻之於懷 固知一死生為虛誕 齊彭殤為妄作 後之視今 亦由(猶)今之視昔 悲夫 故列敘時人 錄其所述 雖世殊事異 所以興懷 其致一也 後之攬(覽)者 亦將有感於斯文
